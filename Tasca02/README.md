Les prediccions dels assessors de la incubadora s’han confirmat! Ja teniu un primer client amb un encàrrec relacionat amb la infraestructura web.

Nexus és una nova empresa de formació a Mataró, ens ha contactat per al desplegament i gestió de la seva infraestructura web. En aquesta fase inicial, l'objectiu és establir una base sòlida i segura per als seus serveis corporatius abans de migrar definitivament al núvol.

# Els requisits del client són clars i directes:

- Allotjar dos portals web diferenciats (un per l'agència de disseny i un altre per a la seva acadèmia de formació) en un únic servidor per optimitzar recursos.
- Garantir la màxima seguretat en les comunicacions mitjançant xifratge SSL/TLS.
- Assegurar un rendiment òptim utilitzant protocols de transferència moderns.

Com a tècnics especialistes, heu de configurar el servidor web Apache sobre Ubuntu Server donant resposta a aquestes necessitats amb rigor professional.

# Descripció de l’encàrrec

Previ al desplegament en un VPS, desenvolupareu el projecte a una màquina virtual en local. Un cop superades les proves de funcionament i el client doni el vistiplau ja es desplegarà sobre l’entorn a Internet.

Les accions a realitzar consisteixen en la instal·lació, configuració de dominis virtuals i securització avançada d'un servidor web Apache. Heu de documentar tot el procés en l'informe tècnic del projecte.

Les tasques específiques a realitzar són les següents:

## 1. Instal·lació i Configuració Base

- Instal·leu el servidor web Apache sobre la vostra màquina virtual Ubuntu Server.
- Verifiqueu el funcionament del servei utilitzant la comanda apachectl per comprovar l'estat.
- Assegureu-vos que l'usuari www-data s'ha creat correctament i verifiqueu els permisos de la carpeta /var/www.

## 2. Desplegament de VirtualHosts (Multidomini)

- El client té dos dominis: projectenexus.test (Site 1) i academia.test (Site 2).
- Creeu l'estructura de directoris necessària a /var/www/ per allotjar ambdós llocs per separat de manera organitzada.
- Configureu dos VirtualHosts a /etc/apache2/sites-available/ fent servir com a base l'arxiu de configuració per defecte.
- Activeu els llocs amb la comanda a2ensite i modifiqueu l'arxiu hosts per simular la resolució de noms (DNS) i que els dominis responguin correctament.

## 3. Personalització d'Errors

Configureu una pàgina d'error personalitzada pel codi 404 (Not Found) per a, com a mínim, un dels VirtualHosts. El missatge ha de ser corporatiu i professional, evitant la pàgina per defecte del servidor.

## 4. Seguretat i Certificats (HTTPS)

- Habiliteu el mòdul SSL a Apache.
- Genereu un certificat autosignat per els dos dominis projectenexus.test i academia.test utilitzant openssl. El certificat ha de tenir una validesa de 365 dies i una clau RSA de 2048 bits.
- Configureu els VirtualHost segur (port 443) apuntant a les claus generades.
- Redirecció forçada: Configureu el servidor perquè qualsevol petició HTTP (port 80) a nexus.test i academia.test es redirigeixi automàticament a HTTPS (port 443).

## 5. Optimització amb HTTP/2

- Habiliteu el protocol HTTP/2 per millorar la latència i velocitat de càrrega de la web segura.
- Configureu la directiva Protocols dins dels VirtualHost corresponents.
- Demostreu tècnicament que el protocol està actiu usant la comanda curl o inspeccionant la xarxa amb el navegador.

# Què cal lliurar

Redacteu una memòria tècnica de la instal·lació i configuració, incloent les proves de funcionament. És important que aquesta memòria tècnica contingui les explicacions i no només captures de pantalla, el vostres clients no són experts i necessiten poder entendre el que heu fet.

# Material de suport

UD5.AA2. El servidor Apache. Disponible al Moodle del mòdul de Serveis de Xarxa.

