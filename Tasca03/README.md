# Introducció

La vostra implementació amb Apache ha estat un èxit i el client està satisfet. No obstant això, a la reunió d'estratègia tècnica d'ahir, la directiva va plantejar un nou repte: l'escalabilitat. Es preveu que Projecte Nexus rebi un pic de visites molt elevat durant la propera campanya de presentació.

Per aquest motiu, hem decidit obrir una línia de recerca i desenvolupament (R+D) per provar Nginx. Aquest servidor és conegut per la seva arquitectura orientada a esdeveniments, capaç de gestionar milers de connexions concurrents amb un consum de memòria molt inferior.

L'objectiu d'aquesta activitat és replicar exactament la infraestructura que vam muntar amb Apache, però utilitzant Nginx. Això ens permetrà comparar rendiment i tenir una alternativa d'altes prestacions al nostre catàleg de serveis.

**Nota important:** Recordeu que dos serveis no poden escoltar pel mateix port (80/443) simultàniament a la mateixa IP. Haureu d'aturar Apache abans de començar.

# Descripció de l'activitat

L'activitat consisteix en la migració de la infraestructura web a un entorn Nginx sobre Ubuntu Server. Heu de documentar tot el procés en l'informe tècnic.

## 1. Preparació de l'Entorn i Instal·lació

- Atureu i deshabiliteu el servei Apache2 per alliberar els ports 80 i 443.
- Instal·leu el servidor web Nginx.
- Verifiqueu que el servei està actiu i que la pàgina de benvinguda de Nginx es mostra correctament al navegador.

## 2. Configuració de Server Blocks (Multidomini)

- Aprofiteu l'estructura de carpetes ja creada (/var/www/nexus i /var/www/academia). Si cal, ajusteu els permisos (propietari www-data).
- Configureu dos Server Blocks (l'equivalent a VirtualHosts a Nginx) a /etc/nginx/sites-available/.
- Creeu els enllaços simbòlics a sites-enabled/ per activar les configuracions. Verifiqueu la sintaxis amb nginx -t abans de reiniciar el servei.

## 3. Personalització d'Errors

- Configureu la directiva error_page 404 dins del bloc de servidor corresponent.
- Assegureu-vos que, quan es demani un fitxer inexistent, es mostri la pàgina d'error personalitzada que vau crear anteriorment.

## 4. Seguretat i Certificats (HTTPS)

- Reutilitzeu els certificats SSL generats en l'activitat anterior (o genereu-ne de nous si cal).
- Configureu el Server Block per escoltar al port 443 i indiqueu les rutes del certificat (ssl_certificate) i la clau privada (ssl_certificate_key).
- Redirecció forçada: Configureu un bloc de servidor escoltant al port 80 que retorni un codi 301 (Permanent Redirect) cap a la versió HTTPS del domini disseny.local.

## 5. Optimització amb HTTP/2

- Habiliteu el protocol HTTP/2 afegint el paràmetre http2 a la directiva listen del bloc SSL.
- Comproveu novament amb les eines de desenvolupador del navegador que el contingut s'està servint amb aquest protocol.

# Què cal lliurar

Redacteu una memòria tècnica de la instal·lació i configuració, incloent les proves de funcionament. És important que aquesta memòria tècnica contingui les explicacions i no només captures de pantalla, el vostres clients no són experts i necessiten poder entendre el que heu fet.

# Material de suport

UD5.AA2. El servidor Nginx. Disponible al Moodle del mòdul de Serveis de Xarxa.

[Anar a la pàgina inicial](../README.md)
