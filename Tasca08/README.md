# Introducció

Un cop la infraestructura bàsica de TransLògic S.A. està operativa, la direcció de l'empresa ha expressat la seva preocupació per la integritat de les dades i la possibilitat d'intrusions no detectades. En el món de la logística, la informació és tan crítica com la mercaderia física.  

Com a consultors de confiança, se us ha encarregat una nova tasca crítica: establir mecanismes de vigilància activa. L'objectiu no és només assegurar que el servidor té prou recursos per treballar, sinó també configurar les "caixes negres" del sistema (els logs) per poder rastrejar qualsevol activitat sospitosa o intent d'accés no autoritzat.

# Descripció de l'activitat

1. Monitorització de Recursos

- El client vol assegurar-se que el nou servidor dimensionat suporta la càrrega de treball.  
- Accediu al Monitor de Rendiment o al Gestor de Tasques del servidor.  
- Realitzeu una captura on es vegi clarament l'estat actual de la CPU i la Memòria RAM disponible.  
- Interpreteu breument les dades: El servidor està saturat o treballa sense estrès?

2. Configuració d'Auditoria de Seguretat

- Per detectar possibles atacs de força bruta (intents d'endevinar contrasenyes), heu d'activar el registre d'accessos.  
- Configureu la política d'auditoria (via GPO o política local del servidor) per auditar els successos d'inici de sessió.  
- Activeu tant els èxits (per saber qui entra) com els fracassos (per saber qui intenta entrar sense permís).

3. Simulació d'Incidents (Hacking Ètic)

Ara posareu a prova el sistema que acabeu de configurar.  

- Tanqueu la sessió actual.  
- Intenteu iniciar sessió amb un usuari existent (ex: un usuari de magatzem) però introduint la contrasenya incorrecta expressament.  
- Repetiu aquest procés 3 o 4 vegades seguides.  
- Finalment, inicieu sessió correctament amb l'administrador.

4. Anàlisi Forense (Event Viewer)

Actueu com a pèrits informàtics per trobar les proves de l'intent d'intrusió anterior.  

- Obriu el Visor d'Esdeveniments (Event Viewer).  
- Aneu al registre de Seguretat.  
- Busqueu els esdeveniments recents que corresponguin als vostres intents fallits.  
- Feu clic en un dels esdeveniments i mostreu-ne els detalls (usuari que ho ha intentat, hora, IP d'origen si n'hi ha).  

**Tasca d'investigació:** Localitzeu l'Event ID (identificador de l'esdeveniment) que correspon a un "intent d'inici de sessió fallit".

# Què cal lliurar

Informe d'Auditoria:

  - Captura dels recursos del sistema amb la vostra interpretació.  
  - Captura de la configuració de la política d'auditoria activada.  
  - Evidència forense: Captura clara del Visor d'Esdeveniments on es vegin els errors d'inici de sessió generats durant la simulació.  

**Resposta tècnica:** Indiqueu quin és el número d'ID (Event ID) que Windows assigna als errors d'inici de sessió.

# Material de suport

0224 SOX. Material UD7: AA3 [Moodle de l’assignatura]


